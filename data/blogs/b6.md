# 💭 Self-Doubt ကို ဘယ်လိုကျော်ဖြတ်ကြမလဲ

💭 "ငါလုပ်နေတာတွေက ဟုတ်ရော ဟုတ်ပါ့မလား?"  
💭 "ငါ လုပ်နိုင်ပါ့မလား…ငါက သူတို့လိုမှ မတော်တာ?"  
💭 "ငါတလွဲတွေ လုပ်မိရင် သူတို့ ဘာပြောကြမလဲ၊ ဘယ်လိုထင်ကြမလဲ?"  

ဒီလိုမျိုး ကိုယ့်ရဲ့ ခေါင်းထဲကနေ တီးတိုးအသံလေးတစ်ခုခုကို ကြားဖူးကြလား❔  
ဒီအသံကို ကမ္ဘာကျော် ပုဂ္ဂိုလ်တွေ အပါအဝင် ကိုယ့်အနားပတ်ဝန်းကျင်က confidence ရှိလှပါတယ်ဆိုတဲ့ သူငယ်ချင်းတွေဆီကတောင် တစ်ခါတစ်လေကြား‌ဖူးတတ်ကြပါတယ်။  

ဒီတီးတိုးသံလေးကတော့ **self-doubt** လို့ ခေါ်တဲ့ ကိုယ့်ကိုယ်ကိုယ် သံသယဝင်စိတ်၊ မယုံကြည်စိတ်၊ စိုးရိမ်စိတ် ဖြစ်ပြီး လူတိုင်းနီးပါး အမြဲမဟုတ်တောင် တစ်ခါတစ်လေတော့ ကြားရတဲ့၊ ကြုံတွေ့ရတဲ့ ကိစ္စပါ။  

ဒီလို အသံမျိုး ကြားရတိုင်း၊ အတွေးမျိုး ဝင်မိတိုင်းအတိုင်းအတာတစ်ခုလောက်ထိစိတ်အနှောင့်အယှက်ဖြစ်ကြရတယ်။  
စိတ်ပူပန်မှုတွေကြောင့် ကိုယ့်ရဲ့ **full potential** ကိုချပြနိုင်ဖို့ အတားအဆီးတစ်ခုဖြစ်လာမှာပါ။

---

## 💡 နည်းလမ်းများ

**အဆိုးဆုံး အခြေ‌အနေတွေအတွက် ကြိုတင်ပြင်ဆင်ထားမယ်။**  
ဒီလို အတွေးတွေဆီကနေ အတင်းကြီး ရှောင်ပုန်းနေဖို့ မကြိုးစားဘဲ၊ အဆိုးဆုံး အခြေအနေတွေ၊ ကိုယ်တွေးထားသလိုတွေ တကယ် ဖြစ်လာခဲ့ရင် ဘယ်လိုမျိုး လုပ်လိုက်မယ်၊ စိုးရိမ်ပူပန်မှုကိုဘယ်လို ဖြေရှင်းလိုက်မယ်ဆိုပြီး ကြိုတင်ပြင်ဆင်ထားလို့ရပါတယ်။  

**ဥပမာ** – လူတွေအများကြီး ရှေ့မှာ Presentation လုပ်နေတုန်း စကားထစ်သွားရင်၊ မေ့သွားခဲ့ရင် အသက်ဝဝရှူမယ်၊ စိတ်ကို ပြန်စုစည်းပြီး တည်တည်ငြိမ်ငြိမ်နဲ့ ဆက်ပြောသွားမယ်။  
ဒီလိုတွေ ဖြစ်လာခဲ့ရင် ဘယ်လိုစကားတွေ ပြောမယ်ကို သေချာလေး ပြင်ဆင်ထားလို့ရပါတယ်။

---

## ⚖️ Self-Doubt ၏ အဓိကအကြောင်း

သူများနဲ့ မိမိကိုယ်ကိုယ် နှိုင်းယှဉ်ခြင်းကလည်း **Self-Doubt** ဖြစ်ရတဲ့ အဓိကအကြောင်းအရင်းတွေထဲက တစ်ခုပါ။  

> "ငါက သူတို့လောက်မှ မတော်တာ" ဆိုတာမျိုး၊ ကိုယ့်အားနည်းချက်နဲ့ သူများအားသာချက်၊ ကိုယ့် level 1 နဲ့ သူများ level 100 ကို နှိုင်းယှဉ်ရမှာ မဟုတ်ဘဲ ကိုယ်တကယ် လေးစားအားကျရတဲ့သူတွေ၊ အောင်မြင်ကျော်ကြားတဲ့သူတွေ ဘယ်လိုစခဲ့ကြလဲ၊ ဘယ်လိုပြန်လည်ရုန်းထခဲ့ကြလဲဆိုတာ နှိုင်းယှဉ်ပြီး လေ့လာသင့်ပါတယ်။

**ဥပမာ** – Harry Potter ကို ဖန်တီးရေးသားခဲ့တဲ့ စာရေးဆရာမ J.K. Rowling ဟာ စာအုပ်ကို ထုတ်ဝေခွင့် မရခင်မှာ ထုတ်ဝေသူ ၁၂ ယောက်ဆီကနေ အငြင်းပယ်ခံခဲ့ရဖူးပါတယ်။  

ဒီလို ကမ္ဘာကျော်ပုဂ္ဂိုလ်တွေဟာလည်း တစ်ချိန်တုန်းက ကိုယ့်လိုပဲ အမှားတွေ လုပ်ဖူးကြတယ်၊ ရှုံးနိမ့်ခဲ့ဖူးတယ်၊ ငြင်းပယ်ခံရတာမျိုးတွေကို ကြုံတွေ့ဖူးကြသူတွေပဲ ဖြစ်ပါတယ်။

---

## 📬 အနာဂတ်ဆီကစာပို့ခြင်း

ပုံမှန်အားဖြင့် အနာဂတ်ဆီကို စာရေးပို့ကြတာဆိုပေမဲ့ အခုကတော့ **အနာဂတ်ကနေ လက်ရှိအချိန်ဆီကို စာပို့** ကြည့်တာပါ။  

**ဥပမာ** – နောင်လာမယ့် ၅ နှစ်မှာ ကိုယ်က ဘယ်လိုပုံစံဖြစ်နေမလဲ မြင်ယောင်ကြည့်ပါ။  
ဒီထက်ပို အောင်မြင်ပြီး၊ ပိုတည်ငြိမ်တဲ့ ကိုယ်က ဒီနေရာ၊ ဒီအခြေအနေကို ရောက်ရှိလာဖို့ ဘယ်လောက်ထိ ရင်ဆိုင်ကျော်ဖြတ်ခဲ့ရတယ်၊ ခုလက်ရှိကြိုးစားနေတဲ့ ကိုယ့်ကို ပြန်မြင်ရတာ ဘယ်လောက်ထိ ဂုဏ်ယူရသလဲဆိုတာကို စာထဲမှာထည့်ရေးနိုင်ပါတယ်။

---

## 🫶🏻 နည်းလမ်း (၃) မျိုး

- ကိုယ့်ကိုယ်ကိုယ်သူများနဲ့နှိုင်းယှဉ်မနေဘဲ  
- စိုးရိမ်ပြီး ကြောက်ရွံ့စေမယ့် self-doubt တွေကို ကြုံတွေ့လာရပြီဆိုရင်  
- အပေါ်ဖော်ပြထားတဲ့ နည်းလမ်း (၃) မျိုးနဲ့ ရင်ဆိုင်ကျော်လွှားကြည့်ပါ။
